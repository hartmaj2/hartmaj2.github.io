---
layout: default
title: Rozhovor pro Matfyz
---

# Jan Hartman: barevná implementace teorie grafů

<figure>
  <img src="/Resources/mff_rozhovor/juggle.jpg" style="width: 70%;">
  <figcaption>Dle mého názoru má ta práce i estetický přínos – výsledky mi přijdou krásné a elegantní.</figcaption>
</figure>

Při hledání elegantních spojení mezi matematikou a vizuální estetikou se bakalářská práce Jana Hartmana s názvem Barvení platónských a archimédovských těles noří do fascinujícího světa teorie grafů a geometrie. Práce se zaměřuje na zkoumání barevných variant vysoce symetrických trojrozměrných těles a zohledňuje, že některé konfigurace jsou jen rotací či zrcadlením jiných. Hartmanova práce nejenže kombinuje klasický problém barvení s moderní vizualizací, ale otevírá i nové perspektivy, jak se na tato starověká tělesa dívat optikou současné informatiky.
{: .intro-text }

## 1. Mohl byste stručně představit svou práci? O čem konkrétně pojednává?

Ve své práci se věnuji barvení grafů platónských a archimédovských těles. Konkrétně si můžete pod grafem nějakého tělesa představit trojrozměrnou síť, ve které jsou dva vrcholy propojeny právě tehdy, když mezi nimi vede hrana tělesa. Člověk pak může barvit vrcholy, stěny, nebo i hrany toho tělesa, ale já jsem se věnoval hlavně barvení vrcholů. Háček je v tom, že pokud jsou vrcholy propojené, nesmí mít stejnou barvu.

Platónských těles je celkem pět: čtyřstěn, krychle, osmistěn, dvanáctistěn a dvacetistěn. Archimédovských je celkem třináct a liší se tím, že na rozdíl od těch platónských mohou jejich stěny tvořit různé typy pravidelných mnohoúhelníků. Pro připomenutí, stěny platónských těles musí všechny odpovídat právě jednomu vybranému pravidelnému mnohoúhelníku. Tato tělesa fascinují lidstvo již od starověku zejména svou bohatostí na symetrie. Například staří Řekové přisuzovali každému platónskému tělesu nějaký živel. Krychle reprezentovala zemi, dvacetistěn vodu, osmistěn vítr, čtyřstěn oheň a dvanáctistěn tzv. éter.

<figure>
  <img src="/Resources/mff_rozhovor/platonic2.svg" style="width: 70%;">
  <figcaption>Platónských těles je celkem pět: čtyřstěn, krychle, osmistěn, dvanáctistěn a dvacetistěn.</figcaption>
</figure>

<figure>
  <img src="/Resources/mff_rozhovor/rhombicuboctahedron.jpg" style="width: 30%;">
  <figcaption>Archimédovských je celkem třináct a liší se tím, že na rozdíl od těch platónských mohou jejich stěny tvořit různé typy pravidelných mnohoúhelníků. Na obrázku je rombická krychle, jejíž stěny tvoří jak čtverce, tak i pravidelné trojúhelníky.</figcaption>
</figure>

No a právě ty symetrie v mé práci hrají podstatnou roli. Hlavním cílem bylo totiž prozkoumat, kolik existuje různých obarvení vrcholů těchto těles, když vezmeme v potaz fakt, že některá obarvení mohou být jen rotací či přezrcadlením jiných obarvení.

<figure>
  <img src="/Resources/mff_rozhovor/animation.gif" style="width: 100%;">
  <figcaption>Dvě obarvení čtverce v animaci nejsou totožná, avšak jejich struktura je stejná, jak lze dosvědčit rotací a následným prohohzením barev.</figcaption>
</figure>

## 2. Co vás inspirovalo k tomu, abyste se zaměřil právě na toto téma? 

Téma mě zaujalo hlavně tím, že kombinuje klasický problém barvení grafů s vysoce symetrickými trojrozměrnými tělesy. Barvení grafů si většinou spojujeme s větou o čtyřech barvách, která má následující populární interpretaci: Máme politickou mapu států a chceme státy obarvit tak, aby žádné dva sousedící neměly stejnou barvu. Z věty o čtyřech barvách vyplývá, že nám k tomu stačí pouze čtyři různé barvy. Všimněte si, že symetrie v tomto motivačním příkladu nijak nefigurují, což je škoda.

Podstatnou roli pro mě hrálo také to, že obarvení, která ve své práci počítám, se v mnoha případech dala přehledně vizualizovat. Tím pádem bylo možné suché výpočty podložit pěknými obrázky, a to mi jednoduše dělalo radost.

<figure>
  <img src="/Resources/mff_rozhovor/octahedron.svg" style="width: 30%;">
  <figcaption>Pro osmistěn a tři barvy existuje právě jeden způsob obarvení. Všechny ostatní se dají získat rotací nebo prohozením barev tohoto obarvení.</figcaption>
</figure>

## 3. Můžete vysvětlit, jaký konkrétní přínos nebo využití má vaše práce? 

Mým záměrem bylo spíše prozkoumat tuto hezkou část matematiky a prohloubit si v tomto směru své znalosti. Dle mého názoru má ta práce především estetický přínos – výsledky mi přijdou krásné a elegantní.

Platónská tělesa však můžeme najít skrytá ve stavbě molekul různých prvků. Například atomy fosforu v molekule bílého fosforu tvoří pravidelný čtyřstěn. A místo barev bychom si například mohli představit různé chemické prvky.

<figure>
  <img src="/Resources/mff_rozhovor/white_phosphorus.jpg" style="width: 50%;">
  <figcaption>Model molekuly bílého fosforu $P_4$.</figcaption>
</figure>

## 4. S jakými technologiemi jste pracoval, jaké metody jste využíval, a proč zrovna tyto?

Jelikož mi nešlo o rychlost běhu, ani o škálovatelnost mých programů, tak pro mě byl jasnou volbou Python. Konkrétně jsem pracoval především s knihovnou SageMath, která nabízí například funkce užitečné pro výpočty a vizualizace v oblasti teorie grafů. Také se mi hodily funkce pro práci s polynomy a algebraickými grupami. To ale není zdaleka vše, co knihovna SageMath poskytuje.

## 5. Co bylo během psaní vaší práce nejtěžší, bylo něco, na čem jste se zasekl, nějaká cesta, co nikam nevedla? Je něco, co byste zpětně udělal jinak?

Nejtěžší pro mě bylo smysluplně strukturovat text tak, aby na sebe jednotlivá témata co možná nejplynuleji navazovala. V pozdější fázi mi také podstatnou část práce zabralo vymýšlení vlastních názvů a symbolů pro matematické relace, o kterých jsem chtěl psát, jelikož jsem nenašel žádné standardní, které bych mohl použít. Vymyslet výstižný název a k němu zavést smysluplné a intuitivní značení je pracnější, než se na první pohled zdá.

## 6. Jakým způsobem jste ověřoval výsledky své práce?

Stejným problémem jako já se zabýval i matematik Peter Cameron, ale ve své práci demonstroval výpočet pouze pro jeden konkrétní typ grafu. S jeho výsledkem jsem pak mohl porovnat výsledky mého algoritmu. Také díky tomu, že pro platónská tělesa a menší počty barev těch obarvení bylo málo, mohl jsem na nich správnost algoritmu ověřit manuálně.
 
## 7. Co považujete za nejdůležitější výsledek nebo závěr své práce?

Především to, že se mi povedlo implementovat algoritmus, který dokáže spočítat všechna hledaná obarvení a zároveň je pak systematicky vykreslit.

<figure>
  <img src="/Resources/mff_rozhovor/cubes.svg" style="width: 100%;">
  <figcaption>Pro krychli a čtyři barvy existují právě čtyři obarvení taková, že každá barva je zastoupena právě dvakrát. Všechny ostatní lze získat rotací nebo prohozením barev tohoto obarvení.</figcaption>
</figure>

## 8. Máte pocit, že vaše práce může být inspirací pro další studenty nebo odborníky v dané oblasti?

Inspirací určitě být může. Konkrétně by bylo zajímavé pokusit se najít vzoreček, který by vyjadřoval počty hledaných obarvení. Tím pádem by zmizela nutnost ty obarvení generovat a počítat kolik jich je. Takový vzoreček ve tvaru polynomu máme, pokud nám stačí zohlednit pouze symetrie. Jakmile však chceme zohlednit zároveň i to, že některá obarvení jsou stejná až na prohození barev, tak žádný takový vzoreček zatím neznáme.

## 9. Jaké jsou vaše plány do budoucna?

Plánuji dále pokračovat ve studiu na magisterském oboru diskrétní modely a algoritmy u nás na MFF UK. Zároveň mi byla nabídnuta možnost vést cvičení diskrétní matematiky, na což se velmi těším. Pokud s tím budu mít dobré zkušenosti a pozitivní ohlasy, tak bych rád v budoucnu vedl více cvičení.